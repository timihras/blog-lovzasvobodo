---
layout: post
title: "Finančna svoboda in moj lov zanjo"
description: "Finančna svoboda, besedna zveza ki predstavlja zelo širok pojem. Kaj je to in kako jo razumem jaz."
image: financna-svoboda-lovzasvobodo.jpg
date: 2017-10-03 11:29:00 +0200
categories: 
    - "podjetnistvo"
---

Najbrž si na internetu prebral/a že na tisoče načinov, kako zaslužiti na spletu. Vsak dan me na spletu iz vseh strani oblega vsaj en oglas ali email, ki mi ponuja, da bom obogatel čez noč. Te oglase sem sicer delno uspel ublažiti z Ad Block-om, in čeprav je z njim brskanje po spletu veliko lažje, tudi to orodje ni vsemogočno. Priznam, delno sem kriv tudi sam, saj večkrat pobrskam za načini, kako do kakšnega dodatnega evra.

___

## Pasivni prihodek

V zadnjem času je zelo popularna beseda **pasivni prihodek**. V našem vsakdanu večinoma poznamo aktivni prihodek, ki ga predstavlja naša služba oziroma plačilo za naše delo. Kaj je torej pasivni prihodek? To je prihodek, za katerega na začetku vložiš nekaj dela, nato pa od tega redno dobivaš plačilo. Sliši se odlično in verjamem, da so to sanje vsakega človeka.

___

## Kdo sem?

Moje ime je Timi, na svet sem prijokal leta 1988 in živim v Mariboru. Po bolj ali manj obvezni osnovni šoli sem se vpisal na Srednjo ekonomsko šolo, kjer sem maturiral na smeri Ekonomska gimnazija. Z željo po spremembi sem se vpisal na Fakulteto za računalništvo in informatiko – smer programiranje, ampak iz različnih razlogov nisem v celoti zaključil niti prvega letnika. Po izgubljenem letu sem se vrnil k ekonomiji na Ekonomsko-poslovni fakulteti v Mariboru – smer e-poslovanje. Po uspešno zaključeni diplomi, sem praktično zaključil tudi magistrski program, ne pa tudi teoretično, saj me čaka še magistrska naloga.

Na svoji poslovni poti, sem delal na različnih področjih, od montiranja gasilnih aparatov, promoviranja Microsoftovih programov, izdelave in vodenja spletne trgovine, do osebne prodaje v trgovini. Danes delam kot svetovalec za razvoj informacijskih rešitev v enem izmed vodilnih ponudnikov sistemskih in informacijskih rešitev – LANCom-u.

Po naravi sem relativno priden delavec, ki mu najbrž manjka nekaj odločnosti in samozavesti. To sta tudi glavni lastnosti katere želim, vsakodnevno, izboljšat.  Kljub temu, da sem telesno precej len, se v moji glavi ves čas pletejo različne zamisli. Zase menim, da sem človek, lačen znanja z željo po več. Že nekaj časa razvijam svoje znanje na področju razvoja in oblikovanja spletnih strani.

___

## Kaj je moja želja?

**Finančna svoboda**. Ta besedna zveza je zelo širok pojem in najbrž si ga vsak predstavlja po svoje. Moji cilji so se skozi leta precej spremenili. Določeni so bili doseženi, nekateri so v procesu in nekateri za vedno izgubljeni. Moj največji cilj je, da živim življenje: polno pozitivnih trenutkov, kjer lahko veliko časa namenim svoji družini in v katerem lahko družini zagotovim soliden standard življenja. Na enem izmed slovenskih forumov sem prebral spodnjo definicijo finančne svobode.

> Finančno svoboden je tisti, ki ne čuti strahu pred izgubo denarja oziroma tisti, ki ima toliko pasivnih prihodkov, da lahko pokrije vse nujne življenjske izdatke, hkrati pa je brez težav sposoben financirati svojo lastno ustvarjalnost in dobrodelnost.

Ta blog predstavlja mojo pot na lovu za pasivnim dohodkom in finančno svobodo. Moja želja je preveriti, ali lahko povprečen prebivalec Slovenije, ki ima že od nekdaj željo po svoji lastni podjetniški poti, uspe v tem nasičenem svetu, ki ga imenujemo internet. Skozi pisanje želim določiti točko, ki bo zame veljala kot finančna svoboda in poiskati najboljši način za dosego tega cilja. Med tem pa bom poskusil najti možnosti zaslužka na internetu – pasivne ali ne.

Upam, da bo blog dosegel ljudi, ki mislijo podobno. Obojestranski nasveti bodo še kako dobrodošli.