---
layout: default
title:  "Moj največji (ne)uspeh"
subtitle: "Ta besedna zveza je zelo širok pojem in najbrž si ga vsak predstavlja po svoje."
description: "Finančna svoboda, besedna zveza ki predstavlja zelo širok pojem. Kaj je to in kako jo razumem jaz."
featured-image: /images/pic01.jpg
post-image: /images/pic11.jpg
date:   2017-08-04 11:29:00 +0200
categories: 
    - "podjetnistvo" 
---

Morda lahko, še preden začnem s pisanjem o svoji novi poti, pogledam nekoliko v svojo preteklost. Ali lahko moje pretekle dosežke štejemo kot uspeh ali neuspeh? Res je, do sedaj nisem dosegel rezultata, ki bi prinesel "mega" finančne prihodke, ampak verjamem, da me je vsaka moja poteza v preteklosti nekaj naučila. Na meni je, da iz teh izkušenj vzamem največ. Osebno menim, da se ravno iz neuspeha naučiš največ.<!--more-->

<blockquote>Ni pomembno kolikokrat pademo. Pomembno je, da se vsakokrat poberemo in nadaljujemo svojo začrtano pot!</blockquote>

<h2>Spletna trgovina</h2>

Kot polno angažiran študent ekonomije sem se zaposlil v očetovi trgovini, ki je ponujala hrano in opremo za male živali. Kaj kmalu sem postal več kot samo prodajalec v tej trgovini, saj sem bil udeležen v celotnem poslovanju tega podjetja. S pomočjo moje punce Maje, mi je uspelo postaviti prvo resno spletno stran, pričela sva s promocijo na socialnih omrežjih in poskusila v staro podjetje vpeljati poslovanje modernega časa. Stran se je razvijala in izboljševala, število strank je naraslo, želje pa so bile vedno večje.

Po letu ali dveh je bila logična poteza, da našo bazo potencialnih strank razširiva iz nekaj tisoč prebivalcev Maribora na več kot milijon uporabnikov spleta po celi Sloveniji. Brez vloženega evra, a ogromno vloženega časa, sva uspela zgraditi čisto pravo spletno trgovino. Spletno trgovino, ki je bila na svojem vrhuncu zelo soliden vir prihodka podjetja. Žal pa ta pravljica ni trajala dolgo. Zaradi pomanjkanja znanja mi ni uspelo spletne strani ohraniti stabilne, zaradi konkurence iz tujine so marže postajale prenizke, zaradi poštnine v Sloveniji so bili stroški previsoki. Vse to in še več drugih okoliščin je poskrbelo, da sva z Majo zaključila delo v očetovem podjetju.

<h2>Varstvo hišnih ljubljenčkov</h2>

Vendar to ni pomenilo, da sva se predala. Takrat sva že delala na drugem načrtu. Na projektu, ki je za naju predstavljal velik potencial. Ta uspešen projekt traja še danes in deluje že peto leto. Odprla sva <a href="http://www.kosmatasreca.si">Kosmato Srečo</a>. Pasje varstvo na način, ki ga do takrat Slovenija še ni poznala. Kosmata Sreča ponuja varstvo živali na domačem kavču, zato ni klasičen hotel poln kovinskih kletk, omejevanja gibanja in strogih urnikov aktivnosti. To je prostor, kjer vsak varovanec biva, kot bi bival doma. Prosto gibanje, izbira prostora za spanje in neprestana naša in pasja družba so le nekatere prednosti takšnega varstva. Maja prav tako redno skrbi, da stranke takoj, ko pogrešajo svojega ljubljenčka, na naši Facebook strani hitro vidijo, kako se mu godi.

Mislim, da smo še danes eno izmed redkih varstev hišnih ljubljenčkov, ki nikoli nismo vgradili kletk oziroma boksov in jih tudi ne nameravamo. Takšen poslovni model je prinesel veliko strank, ker je drugačen. Ljudje pripeljejo svojega ljubljenčka k nam, ker jim ni vseeno, kje preživi svoj čas, ko so oni na dopustu. O nas so pisali časopisi, spletni mediji, bili smo tudi po televiziji in dobivamo res super odzive. Verjamem, da se na daleč vidi, da je to posel, ki nas veseli in ga delamo s srcem. V kolikor vas zanima kaj več, sem tukaj, da pomagam.

To je bil prvi korak na poti do <a href="http://www.lovzasvobodo.si/2017/04/financna-svoboda/">finančne svobode</a>. Ta blog je tukaj, da delim svoje izkušnje in se z deljenjem izkušenj naučim veliko novih stvari. S tem razlogom te vabim, da v komentar zapišeš mnenje ali vprašanje. Z veseljem se bom nanj odzval.

TH